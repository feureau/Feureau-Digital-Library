HET JOURNAAL 121 | Verblijf in Makassar | 7 maart 1837 | Het was in het fort Rotterdam dat prins Hendrik Diponegoro onmoette, waarover hij, behalve in een brief aan zijn vader, ook openhartig in zijn ‘dagboekje’(90) schreef:

‘Dit gebouw (de kerk) gezien hebbende begaven wij ons naar de woning van Diepo Negoro, onze gewezen vijand op Java en nu onze gevangenen. Het is misschien gevaarlijk het sluyer die over deze geschiedenis ligt op te ligten. Maar ik waag het. Iedereen weet dat Diepo Negoro in Opstand geweest is tegen ons. Maar Zijn gevangennemen zal altoos volgens mijn wijze van de zaak in te zien, een schandvlek aan de oude hollandsche trouw zijn. Het is waar hij was muiteling, maar hij kwam om een eind te maken aan eene oorlog die aan ons en aan hem zoo veel volk gekost had en wat nog meer is hij kwam vertrouwende op de hollandsche trouw om te onderhandelen. Toen is hij gevat op order der Generaal de Kock. Ik geloof dat deze zaak die ons het is waar zeer veel gedient heeft (betrekkelijk ons bezit van Geheel Java) ons het grootste kwaad gedaan heeft in het moreel want indien wij voor ons ongeluk weer oorlog op Java krijgen zal een der beiden ten onder gaan wij of de Javaan, want geen een Hoofd zal dan immer meer iets met ons te doen willen hebben. Dit zal niet alleen op Java gebeuren maar overal. Ik ben overtuigt dat de oorzaak van het niet overgeven van de campong Bonjol op Sumatra van niets anders komt dan dat de hoofd der Bonjoleezen zich zegt, indien ik met de Hollanders ga onderhandelen ben ik zeker behandelt te worden als Diepo Negoro’.

Bij de ontmoeting nam Diponegoro de prins mee om hem ‘zijne Ellendige woning’, die bestond uit twee kleine kamertjes misschien acht voet in het vierkant, te laten zien. Diponegoro bracht zijn tijd voornamelijk door met het overschrijven van de ‘alkoran’. ‘Zijne trotschheid is veel vermindert maar vroeger sprak niets anders dan javaansch, en naderhand toen hij overgegaan is, tot maleisch te spreken zeide hij altoos loe (in het maleisch nog gemeender dan het hollandsche jouw) iets hetwelk alleen gebezigd wordt tegen inlandsche bedienden en hetwelk de Europeanen voor eene belediging achten’.

In de brief aan zijn vader voegde prins Hendrik hier nog aan toe: ‘Il a une figure très animée et on voit qu'il est encore rempli de feu’ en sprak verder zijn verontwaardiging uit over het systeem van gedwongen leveringen: A Java Mr van den Bosch a réintroduit l'ancien système c'est à dire si par exemple on veut avoir 100 Livres de caffé on le dit aux Chefs et alors ces chefs, oui il est vrai donnent ce qu'on leur a demandé, mais on est sur que le Javanais lui a livré 200 Livres ce qui les irrite et les vexe d'une manière horrible”. (91)

90 KHA, G54-309, 7 maart 1837.
91 KHA, A40-Vla-64, brief 36, 10 maart 1837.
